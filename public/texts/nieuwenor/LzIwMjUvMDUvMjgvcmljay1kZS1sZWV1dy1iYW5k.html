<div class="long-html">
    <section class="long-html__text">
        <div>
            <div>
                <span>Event</span>
                <span>Info</span>
            </div>
            <div>
                <p>
                    <strong
                        >Rick de Leeuw (Haarlem, 1960) is een Nederlands
                        fenomeen en sinds jaar en dag wereldberoemd in
                        Vlaanderen. Hij schrijft romans en gedichten,
                        manifesteert zich op radio en televisie en is op het
                        podium nog altijd een jaloersmakend energieke
                        rockzanger.</strong
                    >
                </p>
                <p>
                    In 1990 brak hij met zijn band Tröckener Kecks door bij het
                    grote publiek met de single ‘Met Hart &amp; Ziel’. Hoewel de
                    Kecks in 2001 stopten, stonden hun laatste twee lp’s vorig
                    jaar nog in de top tien van de Nederlandse lp-top100. Nu of
                    nooit, Een dag zo mooi, De jacht is mooier dan de vangst,
                    Zou je niettegenstaande de recente gebeurtenissen toch nog
                    een verblijf op amoureus gebied in overweging willen nemen,
                    alsjeblieft; songs die in het collectieve geheugen gebeiteld
                    staan.
                </p>
                <p>
                    Het is zonder meer verfrissend om Rick de Leeuw op zijn
                    nieuwste album vol overgave ‘Het komt allemaal goed’ te
                    horen zingen, en ook bij de elf andere songs horen we een
                    intense, maar opvallend positieve klank. ‘Het is toch je
                    kind’ is een volkse meezinger waarin door de ogen van diens
                    moeder vol mededogen wordt gekeken naar een gewetenloze
                    moordenaar. ‘De een-na-laatste’ is dan weer een up-temposong
                    waarin het schuim van de glazen gutst en op de toog gedanst
                    mag worden.
                </p>
                <p>
                    Twee kanten van één lp bleken niet voldoende voor de
                    scheppingsdrang van Rick en zijn band, hun nieuwe plaat zal
                    daarom driezijdig zijn. Twaalf songs die hun inspiratie
                    vonden in een schatkamer die slechts voor weinigen haar
                    deuren opent, de schitterende kunstcollectie van de Phoebus
                    Foundation. Naast dit nieuwe materiaal zal hij natuurlijk
                    ook met graagte een woeste greep uit zijn oudere repertoire
                    doen. Samen met een Vlaamse all star band met -naast Jan
                    Hautekiet- leden van o.a. Gorki en De Kreuners. De tournee
                    start op 19 januari in Paradiso. En op 28 mei doet hij
                    Heerlen aan. De dag voor Hemelvaartsdag, dus donderdag is
                    een vrije dag!
                </p>
            </div>
        </div>
    </section>
    <section class="long-html__music-videos">
        <div class="iframe-wrapper-16-9">
            <iframe
                src="https://www.youtube-nocookie.com/embed/_3TD7Dn4X-c?si=8ZNlzHwV4CvuzmxL"
                title="YouTube video player"
                referrerpolicy="strict-origin-when-cross-origin"
                class=""
            ></iframe>
        </div>
    </section>
</div>
