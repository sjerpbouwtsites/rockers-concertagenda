
    <div class='long-html'>
    <section class='long-html__text'>
    
			<p>Melodieuze meezing-metal, gemaakt voor de arena’s: dat is al twintig jaar de formule waarmee Self Deception podia aan gort speelt. Deze Zweden verpakken een duidelijke maatschappelijke visie in absolute bangers, met grootse refreinen en nog grootsere gitaren.</p>
<p>Wat nu een van de meest gestreamde Zweedse artiesten is, werd geboren uit puur toeval. Wat heet: als zanger Andreas Clarke zijn sms’je in 2004 gewoon naar de juiste Erik had gestuurd (Zweedser krijg je je origin-stories niet), was er misschien wel helemaal nooit een Self Deception geweest. Maar nee: het berichtje belandde bij drummer Erik Eklund en de gitaargoden maakten een vreugdedansje. Nu, twintig jaar later, heeft Self Deception zes albums achter z’n naam staan en een livereputatie om bang van te worden. Op 4 november komen ze onze zaal omverblazen met een bombastische show vol melodieus geweld.</p>
<p>En dat doen ze niet alleen. Ze krijgen hulp van hun landgenoten Eyes Wide Open, nog zo’n Zweedse sloopkogel op het snijvlak van pakkende melodieën en zwaar gitaargeschut. Ook TheCityIsOurs keert terug naar De Helling. Als voorprogramma van Heart Of A Coward lieten deze veelbelovende Britten al zien wat ze in hun mars hadden: furieuze metalcore met torenhoge energie en growls uit de zevende laag van de hel.</p>
		
    </section>
    
    
    </div>
  