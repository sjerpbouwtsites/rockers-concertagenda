<div class="long-html">
    <section class="long-html__text">
        <p>
            Bluesliefhebbers kunnen hun hart ophalen tijdens deze bijzondere
            avond. Van pure, authentieke blues tot grensverleggende klanken –
            alles komt aan bod. We beloven een verrassend en gevarieerd
            programma waar iedere bluesliefhebber van zal genieten! Britse
            blues-rockgitarist en zanger Danny Bryant – headliner – is al meer
            dan twee decennia een belangrijke speler in de Europese bluesscene.
            Bekend om zijn vurige gitaarspel, soulvolle zang en emotioneel
            geladen songwriting.
        </p>
        <p>
            Wanneer de complete line-up bekend is zullen we het tijdschema met
            jullie delen.
        </p>
        <p><strong>Line-up</strong></p>
        <p>
            <strong>Danny Bryant</strong><br />De Britse blues-rockgitarist en
            zanger Danny Bryant is een onmiskenbare kracht binnen de hedendaagse
            blues. Met zijn 44 jaar en meer dan twee decennia ervaring heeft hij
            zich stevig gevestigd als een van de meest authentieke en
            gerespecteerde stemmen in de Europese bluesscene. Zijn vurige
            gitaarspel, soulvolle zang en diep emotionele songwriting hebben
            zowel fans als critici weten te raken. Door pure emotie over te
            brengen in zijn muziek, heeft Bryant zich onderscheiden als een
            artiest die de ziel van de blues moeiteloos weet te vangen.
            Gedurende zijn indrukwekkende carrière heeft Bryant het podium
            gedeeld met grootheden als Carlos Santana, Buddy Guy, Joe Cocker en
            Mick Taylor van The Rolling Stones.
        </p>
        <p>
            <em>Rise: Vernieuwing en Verdieping</em><br />In september 2023
            bracht Bryant zijn nieuwste album ‘Rise’ uit, een werk dat een
            gedurfde stap voorwaarts markeert in zijn artistieke reis.
            Geproduceerd door Grammy-winnaar Ian Dowling (bekend van werk met
            Adele), is Rise een ambitieuze samensmelting van traditionele blues,
            moderne rockelementen en introspectieve singer-songwriter-invloeden.
            Het album laat Bryant’s groei als muzikant en verhalenverteller
            zien, waarbij zijn kenmerkende gitaarvirtuositeit samengaat met
            poëtische teksten en melodische vernieuwing. Met Rise eert Bryant de
            bluesgeschiedenis, terwijl hij het genre een frisse richting geeft.
        </p>
        <p>
            Danny Bryant is meer dan een muzikant – hij is een ambassadeur van
            de blues, een vernieuwer van het genre en een artiest die met elke
            noot het hart van zijn publiek raakt.Of het nu gaat om een intieme
            akoestische ballad of een donderende blues-rockhymne, Danny Bryant’s
            optredens zijn altijd een onvergetelijke ervaring. Fans kunnen
            rekenen op een dynamische set die zowel de rauwe intensiteit van
            zijn vroege werk als de verfijnde kracht van zijn nieuwste creaties
            omvat.
        </p>
        <p>
            <strong>Heath</strong><br />Er woedt een psychedelische storm over
            Nederland, en de naam is Heath. Over de heide en achter de duinen.
            Grenzeloos en ongetemd. Het opkomende debuutalbum ‘Isaak’s Marble’
            markeert het begin van een lang verhaal. Het opent de deuren naar de
            wereld van Heath, waar álles mogelijk is. Complexe maatsoorten,
            laaiende harmonica en opzwepende gitaren vergezeld van verhalende
            vocalen vormen samen een betoverende reis. Heath staat inmiddels
            bekend om hun energieke live shows, die met lang uitgesponnen
            eclectische nummers moeiteloos samensmelten tot een atmosfeer die
            zowel hypotiserend als bevrijdend is.
        </p>
        <p>
            Na de release van hun eerste single begin 2023 noemde 3voor12 Den
            Haag het vijftal een "Haagse belofte" en deze belofte werd later dit
            jaar ingelost toen zij de Music Support Award, uitgereikt door de
            Haagse Popweek, in ontvangst mochten nemen. Ook muziekblad Oor
            bestempelde Heath als "vaandeldragers van een snelgroeiende
            psychedelische rock-scene in Nederland". Heath’s single ‘Atalantis’
            won vervolgens 3voor12 Leiden’s Song van het Jaar 2023. In 2024
            stond Heath onder meer al op de Pinguin/Sniester Showcases tijdens
            ESNS en speelden zij niet één, maar twee meeslepende shows op
            Roadburn.
        </p>
        <p>
            <strong>Richville</strong><br />Richville is een project van
            zanger/gitarist Richard van Bergen en drummer Jody van Ooijen. De
            muziek van het duo kan omschreven worden als ongepolijst en stripped
            down. Geïnspireerd door de periode waarin de Blues overging van
            akoestisch naar elektrisch. Richville is een mix van trance-achtige
            Delta Blues, en funky New Orleans second-line ritmes. Blues was
            oorspronkelijk vooral dansmuziek. Spelend als two-man band legt
            Richville de focus dan ook op de essentie van deze krachtige en
            tijdloze muziek: de groove!
        </p>
        <p>
            <strong>Cultuurpodium/Cultuurlokaal:</strong><br />
            <a href="mailto:info@groene-engel.nl">info@groene-engel.nl</a><br />
            Kruisstraat 15<br />
            5341 HA Oss<br />
            <a href="tel:0412405504">0412-405504</a>
        </p>
    </section>
</div>
