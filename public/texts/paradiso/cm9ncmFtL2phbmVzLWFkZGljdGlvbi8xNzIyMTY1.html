
    <div class='long-html'>
    <section class='long-html__text'>
    <p><strong>De alternatieve rockband Jane’s Addiction geeft op maandag 1 juli 2024 een concert in de Grote Zaal van Paradiso in Amsterdam. Het is de eerste clubshow van het invloedrijke Amerikaanse viertal op Nederlandse bodem in meer dan twintig jaar tijd; de band gaf in 2003 voor het laatst een concert in Paradiso.</strong></p>
<p>Jane’s Addiction werd opgericht in 1985 door zanger Perry Farrell, gitarist Dave Navarro, drummer Stephen Perkins en bassist Eric Avery. De band kwam destijds voort uit de underground muziekscene van Los Angeles en mixt invloeden van punkrock, metal, psychedelische rock en funk. Het viertal bracht in 1987 het livealbum 'Jane's Addiction' uit, opgevolgd door vier studioalbums.</p>
<p>Jane’s Addiction wordt gezien als een van de belangrijkste aanjagers van de wereldwijde doorbraak van alternatieve rock bij het grote publiek, aan het eind van de jaren tachtig en het begin van de jaren negentig. Zo zei wijlen Foo Fighters-drummer Taylor Hawkins: "I think it's fair to say that any band under the alternative rock banner or whatever owes a lot to Jane’s Addiction. They unlocked the door that Nirvana and Pearl Jam and everyone else kicked down". </p>
<p>De vierkoppige formatie is tussen toen en nu een aantal keer uit elkaar gegaan en weer bij elkaar gekomen, met wisselende bezetting. De initiële afscheidstournee van de groep in 1991 genaamd Lollapalooza is door de jaren heen uitgegroeid tot een groot, jaarlijks terugkerend alternatief rockfestival in de Verenigde Staten. </p>
<p>Met de terugkeer van oprichter Eric Avery op bas in 2022 is Jane’s Addiction weer terug in hun oorspronkelijke bezetting. Naast het concert in Paradiso is er ook een optreden op Pinkpop bevestigd.</p>
<p><strong>Support: Tricklebolt</strong><br>Het vijfkoppige Nederlandse&nbsp;Tricklebolt maakt naar eigen zeggen een mix van 'scheuten&nbsp;psychedelica en rock’n roll met vleugjes adrenaline, zweet en oergevoelens'. Tricklebolt werkte samen met leden van invloedrijke Nederlandse bands zoals Indian Askin, DeWolff, Birth Of Joy, Death Alley, Iron Jinn, Shaking Godspeed en The Grand East, speelde al op festivals als Zwarte Cross en&nbsp;Paaspop en deelde het podium met o.a. Golden Earring.&nbsp;</p>
    </section>
    
    <nav class="long-html__social">
    <ul class='long-html__social-list'>
      <li class='long-html__social-list-item'><a target="_blank" data-group="true" class="long-html__social-list-link" href="https://www.facebook.com/events/395961516353179"><span data-group="true" class="css-xhbiuu"><span class="css-4iij14">View event on Facebook</span></span></a></li>
    </ul>
  </nav>
    </div>
  