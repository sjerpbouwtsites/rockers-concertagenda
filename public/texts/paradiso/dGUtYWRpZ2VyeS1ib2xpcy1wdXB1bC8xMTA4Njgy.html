
    <div class='long-html'>
    <section class='long-html__text'>
    <p><strong>Het eigenzinnige elektronische popduo Charlotte Adigéry &amp; Bolis Pupul uit Vlaanderen geeft op donderdag 30 november 2023 een bijzondere show in Parallel: from PM to&nbsp;AM. Verwacht dj’s en liveshows tussen 20:00 en 01:00 uur ‘s nachts, met uiteraard een optreden van het duo zelf.&nbsp;</strong></p>
<p>Het Gentse duo maakt slimme elektronische pop met maatschappijkritische teksten waarin serieuze thema’s als racisme en misogynie aan de kaak worden gesteld, voorzien van een dikke laag absurdistische humor en zelfspot. Muzikaal put de tweetal&nbsp;inspiratie uit genres als electroclash, synthpop, house, techno, rock&nbsp;en muziek uit het indiesleaze-tijdperk. Hoe dat klinkt? Een enorm dansbare mix van volvette, analoge synthesizers en drumcomputers, funky baslijnen en&nbsp;aanstekelijke teksten die zowel gesproken als gezongen worden. </p>
<p>Adigéry en Pupul werden aan elkaar gekoppeld door de Gentse broers Dewaele (Soulwax / 2manydjs), die hen bij elkaar bracht om muziek te schrijven voor de&nbsp;soundtrack van de film ‘Belgica’ uit 2016 en hen tekenden op hun fijnproeverslabel DEEWEE. Het duo brak in 2022 internationaal door met hun eerste gezamenlijke album ‘Topical Dancer’, die tot in Engeland en de Verenigde Staten enthousiast is ontvangen en door&nbsp;Pitchfork werd bekroond met een 8,2. </p>
    </section>
    
    
    </div>
  