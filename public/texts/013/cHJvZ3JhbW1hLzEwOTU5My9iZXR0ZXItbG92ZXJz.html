
    <div class='long-html'>
    <section class='long-html__text'>
     <p><strong>Better Lovers</strong> is een Amerikaanse hardcoreband uit Buffalo, New York, ontstaan in 2023 na het uiteenvallen van <i>Every Time I Die</i>. De formatie bestaat uit zanger Greg Puciato (ex-<i>The Dillinger Escape Plan</i>), gitaristen Jordan Buckley en Will Putney (<i>Fit For An Autopsy</i>), bassist Steve Micciche en drummer Clayton “Goose” Holyoak — drie van hen maakten eerder deel uit van <i>Every Time I Die</i>. Met hun indrukwekkende muzikale verleden wordt de band niet voor niets vaak omschreven als een hardcore-supergroep. </p><p>De band laveert moeiteloos tussen hardcore punk, metalcore en mathcore — perfect voer voor liefhebbers van de chaotische hardcore uit de vroege jaren 2000. In razendsnel tempo bouwden ze een reputatie op met een eerste EP (<i>God Made Me An Animal</i>), twee singles en hun &nbsp;debuutalbum <i>Highly Irresponsible</i>. Wat begon als spontane jamsessies in een ijskoude kelder in Buffalo, mondde uit in een plaat vol rauwe energie en creatieve vrijheid.</p> 
    </section>
    <section class='long-html__music-videos'><div class='iframe-wrapper-16-9'><iframe width="380" data-zelfgebouwd height="214" src="https://www.youtube-nocookie.com/embed/TU-nwWuyKXc" frameborder="0" allowfullscreen></iframe></div><div class='iframe-wrapper-16-9'><iframe width="380" data-zelfgebouwd height="214" src="https://www.youtube-nocookie.com/embed/5qCT4puiPJY" frameborder="0" allowfullscreen></iframe></div></section>
    </div>
  