
    <div class='long-html'>
    <section class='long-html__text'>
     <p>Vedran Mircetic (De Staat) bracht in 2018 een indrukwekkend eerbetoon aan Jethro Tull. Nu, zeven jaar later, keert hij met zijn band terug voor een eenmalige show in 013, volledig gewijd aan het vroege werk van deze legendarische band.</p><p>Jethro Tull, opgericht in 1967, kende zijn hoogtijdagen tussen 1968 en 1978. In die periode bouwde de band een trouwe fanbase op, dankzij de opvallende zangstijl, het unieke dwarsfluitspel, de vaak complexe songstructuren en de doordachte teksten. In de afgelopen jaren heeft de originele band echter minder van dit vroege materiaal gespeeld, wat bij fans tot gemengde reacties heeft geleid.</p><p>Vedran Mircetic, wiens snerpende gitaargeluid in De Staat al vergeleken wordt met dat van Jethro Tull-gitarist Martin Barre, richtte daarom samen met gelijkgestemden een tribute band op die zich volledig richt op het klassieke repertoire waarmee de band zijn fanbase heeft opgebouwd. Het eerbetoon pakte eerder al goed uit, en nu brengen ze dit opnieuw tot leven in 013. Dit wordt een avond voor en door de echte Jethro Tull-fans, met een setlist vol muziek uit de gouden jaren van de band.</p> 
    </section>
    
    </div>
  