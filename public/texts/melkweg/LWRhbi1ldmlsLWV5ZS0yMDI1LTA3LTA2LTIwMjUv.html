
    <div class='long-html'>
    <section class='long-html__text'>
    <p>Dan Da Dan is een razende mix van horror, sci-fi en rom-com, gebaseerd op de populaire manga van Yukinobu Tatsu. Met Evil Eye brengen regisseurs Fuga Yamashiro en Abel Gongora (Science SARU) een visueel verbluffend nieuw hoofdstuk, met een dikke soundtrack van kensuke ushio (Chainsaw Man). </p><p>Dan Da Dan: Evil Eye volgt Momo, een pittige tiener met een familiegeschiedenis vol spirituele gaven, en haar klasgenoot Okarun, een excentrieke fan van het occulte. In dit nieuwe hoofdstuk trekken ze naar een mysterieus kuuroord in een bergachtig stadje, waar ze verblijven in een huis gehuurd door Jiji — Momo’s jeugdvriend en oude vlam — om het duistere geheim van zijn familie te ontrafelen. Maar hun paranormale onderzoek ontspoort al snel door vreemde dorpelingen en bizarre gebeurtenissen. Wat ze uiteindelijk ontdekken, tart elke verbeelding…</p><p>In de Melkweg vinden vaak gelijktijdig verschillende soorten programma’s plaats, zoals concerten, clubnachten en films. Houd er rekening mee dat er af en toe geluidsoverlast kan zijn van andere programma's tijdens de vertoning.</p>
    </section>
    
    </div>
  