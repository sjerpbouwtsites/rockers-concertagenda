
    <div class='long-html'>
    <section class='long-html__text'>
    
					<p><strong>Op 3 mei 2025 zal AFAS Live opnieuw worden omgetoverd tot een bruisende Jordanese kroeg voor de tweede editie van het concert "Geef Mij Maar Amsterdam". Dit werd vandaag aangekondigd door de organisatie 8ball Events. De eerste editie, die morgenavond plaatsvindt, is volledig uitverkocht, wat bewijst dat dit evenement dé bestemming is voor liefhebbers van authentieke Amsterdamse muziek. Het publiek zal worden getrakteerd op een indrukwekkende line-up van artiesten binnen het Hollandse genre, terwijl de avond in het teken staat van Jordanees feestvieren, uitbundig meezingen en samen genieten. De kaartverkoop is inmiddels van start gegaan.</strong></p>
<p>De line-up, die binnenkort bekend wordt gemaakt, zal opnieuw bestaan uit een scala aan Hollandse artiesten met een diepe liefde voor het Nederlandse lied. Zij zullen AFAS Live opnieuw laten bruisen en de Jordanese sfeer en gezelligheid van het Amsterdamse uitgaansleven tot leven brengen. Wie herkent niet die heerlijke, nostalgische cafésfeer waar de tijd lijkt te hebben stilgestaan, met kleurrijke tafelkleedjes en een klassiek 'Pikketanussie'? Een café waar iedereen zich thuis voelt, van advocaat tot stratenmaker.<br><br>Tijdens "Geef Mij Maar Amsterdam" zullen zowel tijdloze klassiekers van Johnny Jordaan tot Koos Alberts als eigentijdse hits van René Froger tot Manke Nelis meesterlijk worden vertolkt. De unieke combinatie van deze veelzijdige artiesten staat garant voor een avond vol muzikale hoogtepunten en onvergetelijke herinneringen voor alle aanwezigen.</p>

				
    </section>
    
    
    </div>
  