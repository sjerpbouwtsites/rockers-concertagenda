
    <div class='long-html'>
    <section class='long-html__text'>
    
					<p><strong>Op zaterdag 3 augustus verandert AFAS Live in Amsterdam in een extravagante nachtclub tijdens de eerste editie van Club Love Affair. Club Love Affair is de grootste clubavond tijdens de Amsterdam Pride en brengt een spectaculaire line-up naar de hoofdstad op de dag van de beroemde Canal Pride. De kaartverkoop voor het evenement loopt via Ticketmaster.<br></strong></p>
<p>Het is tijd voor een love affair, een club die vreugde, liefde en hoop geeft. Het feest start na de botenparade. De eerste editie kent een spectaculaire line-up van nationale en internationale artiesten die deel uitmaken van de LHBTQ+ gemeenschap, of “ally’s” in de strijd voor LHBTQ+ rechten. Met optredens van onder andere Jessie Ware, Jake Shears (Scissor Sisters), CeCe Peniston en Todrick Hall. De clubnacht wordt gehost door de RuPaul Drag Race sterren Envy Peru &amp; Bob the Drag Queen (bekend van de recente tour van Madonna).</p>
<p>De show start als een aaneenschakeling van unieke optredens en eindigt in een dampende nachtclub. Club Love Affair is meer dan een feest; het is een plek voor inclusiviteit, diversiteit en pure zelfexpressie en viert het brede spectrum van liefde binnen de LHBTQ+ gemeenschap. Club Love Affair streeft ernaar een veilige haven te zijn waar iedereen wordt aangemoedigd om hun authentieke zelf te zijn.</p>
<p>“Club Love Affair biedt een platform voor iconische talenten die al jaren de harten van de LHBTQ+ gemeenschap veroveren en is een toevoeging aan het huidige aanbod tijdens Pride. Een plek voor iedereen”, aldus organisatoren Nico Musebrink (MOJO) en Peter van Vught. Het evenement wordt georganiseerd door MOJO en Peter van Vught aka DJ Darling Peter (oprichter van o.a. Milkshake Festival, Club NYX en Sweetie Darling).</p>

				
    </section>
    
    
    </div>
  