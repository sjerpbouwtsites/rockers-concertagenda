
    <div class='long-html'>
    <section class='long-html__text'>
    
					<p>Epica gaat opnieuw op klassiek avontuur. Exact tien jaar en een dag na de release van het live-album ‘Retrospect’ kondigt deze Nederlandse metalband twee spraakmakende concerten met een volledig symfonie-orkest en koor aan: één in eigen land en één in Mexico. Voor deze zogeheten ‘The Symphonic Synergy’-concerten zullen wederom kosten noch moeite gespaard worden. Het eerste evenement vindt plaats op vrijdag 20 september 2024 in AFAS Live te Amsterdam, terwijl Mexico de kans krijgt om dit nieuwe hoogtepunt te zien in een van de meest iconische locaties van Latijns-Amerika, namelijk op zaterdag 7 december 2024 in Auditorio Nacional in Mexico-Stad (met een capaciteit van 10.000 zitplaatsen).</p>
<p>De kaartverkoop voor beide concerten start op vrijdag 10 november om 10.00 uur (= om 17.00 uur lokale Mexicaanse tijd). Epica-fans krijgen echter de mogelijkheid om al twee dagen eerder tickets te scoren: op woensdag 8 november om 17.00 uur tijdens de Fan Sales, die exclusief voor leden van de <a href="https://mailchi.mp/epica/mailinglist">Epica-mailinglijst</a> is. De tickets zijn verkrijgbaar via <a href="http://www.epica.nl/">www.epica.nl</a><br> <br>Toetsenist Coen Janssen steekt zijn enthousiasme niet onder stoelen of banken: “Eindelijk is het weer zover; samen met een volledig orkest en koor optreden! De ‘Symphonic Synergy’ shows op deze iconische locaties zijn voor mij een droom die uitkomt. We zullen van beide opzienbarende concerten weer een ervaring maken die de bezoekers zich nog lang zullen heugen. En ditmaal nemen we het evenement zelfs mee naar Mexico. Geloof me: Dit. Wil. Je. Niet. Missen!” Ook frontvrouw Simone Simons staat nu al te popelen: „Wat Coen zegt! Spelen met orkest en koor is inderdaad ab-so-luut een droom. Ik kan niet wachten tot ‘The Symphonic Synergy’ tot leven komt en deze unieke ervaring met de Epicans mag delen.”<br> <br>De passie en hartstocht van beide bandleden is goed te begrijpen. Epica deelde in zijn ruim 20-jarige carrière namelijk al meermaals het podium met een heus symfonieorkest en koor. In juni 2008 trad de band tijdens het Hongaarse Miskolc Opera Festival op met een veertig koppig orkest en dertigkoppig koor (beiden Hongaars) en voerde onder regie van dirigent Zsolt Regos klassieke (opera) stukken, soundtracks van films en eigen songs uit. Het resultaat verscheen een jaar later (in 2009) als live-album ‘The Classical Conspiracy’.</p>
<p>Eenmaal de smaak te pakken, deed Epica er op 23 maart 2013 een flinke schep bovenop in een tot de nok toe uitverkocht Klokgebouw in Eindhoven, met het zeventigkoppige Extended Hungarian Remenyi Ede Chamber Orchestra, het Choir of Miskolc National Theatre, met gastmuzikanten, special effects, lasers, vuur(werk), acrobaten en dansers. De indrukwekkende audiovisuele registratie van dit fenomenale huzarenstukje verscheen later dat jaar (op 8 november) als ‘Retrospect’ op CD en DVD, en het concert werd zelfs integraal in de bioscoop in Nederland en Duitsland vertoond.</p>
<p>Nederlands populairste metalband Epica heeft in zijn ruim twee decennia durende carrière veel avonturen beleefd en zowat al zijn ambitieuze doelen bereikt. ‘s Lands grootste muzikale exportproduct rondom de charismatische mezzosopraan Simone Simons groeide in deze periode uit tot een even populaire als gerespecteerde act van internationaal formaat met wereldwijd honderdduizenden trouwe fans. In Midden- en Zuid-Amerika is Epica inmiddels zo populair dat de zes bandleden haast niet meer de straat op kunnen zonder hordes trouwe fans achter zich aan te krijgen, met als gevolg dat de band daar dus ook steevast uitverkochte concerten geeft in clubs met een capaciteit van 2500-4500 bezoekers (in Europa voor 1500-6000 bezoekers per show).<br> <br>De band ondernam de afgelopen 20 jaar zeer succesvolle wereldtournees door &gt; 60 landen in alle continenten voor vele 100.000-en bezoekers, en speelde op de belangrijkste en meest prestigieuze festivals ter wereld waaronder Wacken Open Air (DE), Hellfest (FR), MTL Montreal (CA), Mood Indigo IIT Bombay (IN), Witch Fest (ZA), Graspop Metal Meeting (BE) - en in Nederland o.a. op Paaspop, Pinkpop, Zwarte Cross, Lowlands en Fortarock. Dit jaar nodigde ’s werelds grootse metalband Metallica de zes Nederlandse muzikanten uit om voor drie van hun Europese shows het voorprogramma te verzorgen. <br><br>Deze drie Metallica-shows in Amsterdam, Parijs en Gotenburg waren een bekroning op Epica’s harde werk sinds de oprichting in 2003. Een periode waarin het ambitieuze, avontuurlijke en vernieuwende zestal zichzelf steeds opnieuw uitdaagde; wereldwijd ruim 2 miljoen albums verkocht en hoge posities in album charts in o.a. de V.S., Canada, Duitsland, Frankrijk, Groot-Brittannië, Spanje, België en Nederland behaalde.<br><br>Epica’s meest recente wapenfeiten zijn de zeer succesvolle Europese ‘Epic Apocalypse Tour’ (o.a. afgelopen januari nog in een uitverkochte AFAS Live te Amsterdam) en afgelopen zomer mainstage optredens op Europa’s grootste en belangrijkste metalfestivals zoals Summerbreeze (DE), Graspop Metal Meeting (BE) en Download (GB). Volgend jaar zal Epica wederom naar Latijns-Amerika reizen voor shows in Honduras, Guatemala, Costa Rica en Colombia.</p>

				
    </section>
    <section class='long-html__music-videos'><div class='iframe-wrapper-16-9'><iframe width="560" height="220" src="https://www.youtube.com/embed/i597p11qCQo?si=829NLq35DWxHptfA" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen=""></iframe></div></section>
    
    </div>
  