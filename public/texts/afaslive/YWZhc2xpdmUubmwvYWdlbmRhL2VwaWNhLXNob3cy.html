
    <div class='long-html'>
    <section class='long-html__text'>
    
					<p><strong>Wegens een overweldigende vraag naar tickets geeft de Nederlandse symfonische metalband Epica een extra concert in AFAS Live op donderdag 19 september 2024. Het eerder aangekondigde concert op vrijdag 20 september verkocht razendsnel uit. Met deze unieke show, genaamd The Symphonic Synergy, geeft de band exclusieve concerten in Amsterdam en Mexico-Stad met een volledig symfonisch orkest en koor. De kaartverkoop voor dit extra concert loopt via Ticketmaster.</strong><br></p>
<p>Epica frontvrouw Simone Simons is fans van de band dankbaar: "<em>Dit is niet te geloven: onze 'Symphonic Synergie' show in the AFAS Live is uitverkocht! Natuurlijk willen wij dat zo veel mogelijk Epicans dit live kunnen ervaren en daarom gaan we een tweede show in de AFAS doen. Veel dank aan alle Epicans; jullie zijn te gek!</em>"</p>
<p>Voor deze zogeheten ‘The Symphonic Synergy’-concerten zullen kosten noch moeite gespaard worden. De eerste evenementen vinden plaats op 19 en 20 september 2024 in AFAS Live te Amsterdam, terwijl Mexico de kans krijgt om dit nieuwe hoogtepunt te zien in een van de meest iconische locaties van Latijns-Amerika, namelijk op zaterdag 7 december 2024 in Auditorio Nacional in Mexico-Stad (met een capaciteit van 10.000 zitplaatsen).</p>
<p>Dit is niet de eerste keer dat Epica op klassiek avontuur gaat: eerder deelde de band al het podium met een veertigkoppig orkest en dertigkoppig koor op het Hongaarse Miskolc Opera Festival. Ook trad de band in 2013 op in Klokgebouw Eindhoven met o.a. het zeventigkoppige Extended Hungarian Remenyi Ede Chamber Orchestra en het Choir of Miskolc National Theatre.</p>
<p>Nederlands populairste metalband Epica heeft in zijn ruim twee decennia durende carrière veel avonturen beleefd en zowat al zijn ambitieuze doelen bereikt. ‘s Lands grootste muzikale exportproduct rondom de charismatische mezzosopraan Simone Simons groeide in deze periode uit tot een even populaire als gerespecteerde act van internationaal formaat met wereldwijd honderdduizenden trouwe fans. In Midden- en Zuid-Amerika is Epica inmiddels zo populair dat de zes bandleden haast niet meer de straat op kunnen zonder hordes trouwe fans achter zich aan te krijgen.</p>
<p>De band ondernam de afgelopen twintig jaar zeer succesvolle wereldtournees door zestig landen in alle continenten voor vele 100.000-en bezoekers, en speelde op de belangrijkste en meest prestigieuze festivals ter wereld waaronder Wacken Open Air (DE), Hellfest (FR), MTL Montreal (CA), Mood Indigo IIT Bombay (IN), Witch Fest (ZA), Graspop Metal Meeting (BE) - en in Nederland o.a. op Paaspop, Pinkpop, Zwarte Cross, Lowlands en Fortarock. Dit jaar nodigde ’s werelds grootse metalband Metallica de zes Nederlandse muzikanten uit om voor drie van hun Europese shows het voorprogramma te verzorgen.</p>

				
    </section>
    <section class='long-html__music-videos'><div class='iframe-wrapper-16-9'><iframe width="560" height="220" src="https://www.youtube.com/embed/i597p11qCQo?si=829NLq35DWxHptfA" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen=""></iframe></div><div class='iframe-wrapper-152px'><iframe style="border-radius:12px" src="https://open.spotify.com/embed/playlist/5woudwBuyKH8UftDTrDJpR?utm_source=generator" width="100%" height="352" frameborder="0" allowfullscreen="" allow="autoplay; clipboard-write; encrypted-media; fullscreen; picture-in-picture" loading="lazy"></iframe></div></section>
    
    </div>
  