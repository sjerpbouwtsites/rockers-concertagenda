
    <div class='long-html'>
    <section class='long-html__text'>
    
					<p><strong>Nou, daar zijn we weer. Het koningshuis is nog steeds niet gevallen, en dat kan maar één ding betekenen: het is opnieuw tijd om met z’n allen bij elkaar te komen in Patronaat voor een gloeiende berg punkherrie, aan de vooravond van weer een onuitstaanbare Koningsdagviering. Het is tijd voor VORST IN DE GROND-FEST! Ook dit jaar serveert Minor Operation Bookings je een zesgangenmenu vol met punkrock, hardcore, garage en motorpunk!</strong></p>
<p><strong>DILLINGER FOUR</strong> trapt af met meer dan dertig jaar ervaring in vlijmscherpe, catchy punkrock en legendarische live shows. Vervolgens kun je uit volle borst meeschreeuwen met <strong>OPEN WOUNDS</strong>, de aanstekelijke hardcore uit Amsterdam die garant staat voor gebalde vuisten in de lucht. Vanuit de Nederlandse garagepunk-scene komt <strong>THE PROTOS </strong>voort, met leden van The Covids, Burlers en Achterlicht. En alsof dat nog niet genoeg is, serveert <strong>THE NIGHT TEMPLARS</strong> een dosis vuige motorpunk uit Rotterdam: denk aan een Lemmy-achtig kind met een nóg groter drugsprobleem.</p>
<p>De chaos wordt compleet gemaakt door <strong>LADY LAZARUS</strong>, die met hun motto “WE’RE HERE, WE’RE QUEER, WE’RE READY FOR A BEER” gegarandeerd een feestje bouwen. Tot slot kun je genieten van <strong>ALPHA RATS</strong>, een Haagse all-starband met een mix van gruizige garage, post-punk en wave.</p>

			
			
    </section>
    
    </div>
  