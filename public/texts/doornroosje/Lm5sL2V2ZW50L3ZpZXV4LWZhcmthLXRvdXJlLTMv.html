
    <div class='long-html'>
    <section class='long-html__text'>
    <p>Zo vader, zo zoon moet Vieux Farka Touré gedacht hebben toen hij tegen de wil van zijn wereldberoemde vader Ali Farka Touré in toch de gitaar oppakte en muziek ging maken. Maar zijn vader raakte onder de indruk en maakte samen met zijn zoon muziek en zag zoon Vieux zich ontwikkelen tot een soort John Lee Hooker van de woestijn.</p><p>Liefhebbers van de mystieke muziek van zijn vader werden door Vieux’s laatste album ‘Les Racines’ verrast. Het werd een eerbetoon aan de traditie van zijn vader, de Malinese blues en de Songhai-cultuur van West-Afrika. ‘Les Racines’ is het meest traditionele bluesalbum van Vieux Farka Touré. Met elk nieuw project verbreedt Vieux zijn horizon omarmt hij nieuwe uitdagingen en versterkt hij zijn reputatie als een van ’s werelds meest getalenteerde en innovatieve muzikanten.</p>
    </section>
    
    </div>
  