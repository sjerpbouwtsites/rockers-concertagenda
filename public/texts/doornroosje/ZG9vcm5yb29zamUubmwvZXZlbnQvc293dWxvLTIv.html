
    <div class='long-html'>
    <section class='long-html__text'>
    <p>Met melancholische en meeslepende muziek inspireert Faber duizenden luisteraars over de hele wereld om zich via zijn muziek te verbinden met hun spirituele aard. Met teksten in het Angelsaksisch en historische instrumenten creëert Sowulo een meeslepend klankuniversum dat zowel de maker als de luisteraar uitdaagt om een innerlijke reis te maken en cyclische wijsheid vanuit het diepste wezen op te roepen. Sowulo betekent ‘zon’ in het Proto-Germaans. De muziek volgt onze verbinding met de zon en vertelt het verhaal van onze innerlijke en uiterlijke cycli van dag en nacht, de vier seizoenen, geboorte en dood.</p><p>Live wordt de muziek vertolkt met een ‘Viking Orchestra’: een 10-koppig monster inclusief (historische) instrumenten als: Nyckelharpa, Carnyx, Celtic Harp, Big Shamanic drums, Irish Bouzouki, strijkers en zang. Tijdens deze ‘Faraþ intō Francrīce’ tour doet Sowulo alle landen binnen de grenzen van het vroeg middeleeuwse Frankische rijk aan waaronder ook Numaga, zoals Nijmegen destijds genoemd werd. Na prachtige optredens op o.a. Roadburn en tijdens de Vierdaagsefeesten in de Stevenskerk is Doornroosje het decor voor deze bijzondere show.</p>
    </section>
    
    </div>
  