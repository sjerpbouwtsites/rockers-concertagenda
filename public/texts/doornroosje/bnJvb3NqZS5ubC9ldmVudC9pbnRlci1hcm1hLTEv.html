
    <div class='long-html'>
    <section class='long-html__text'>
    <p>Met een reputatie voor vernieuwing en een sterke toewijding aan artistieke integriteit behoort Inter Arma tot de meest indrukwekkende en invloedrijke namen in de hedendaagse underground metalscene. En dat al bijna twee decennia. Deze Amerikanen hebben aangetoond te kunnen excelleren in een zeer breed speelveld met diverse genres als blackened sludge, post- en death metal, tot psych, prog en southern aan toe. Er zijn maar weinig bands die deze veelheid aan heavy stijlen zó overtuigend weet te brengen als dit kwartet. De live-reputatie van dit kwartet uit Richmond is bovendien onovertroffen: een publiekslieveling én een van onze persoonlijke favorieten. Hun show op Soulcrusher 2024 was weergaloos. Tijd om dit kunstje nog eens te flikken, ditmaal in onze geliefde kleine zaal.</p><p>Wayfarer uit Denver laat zich inspireren door het felle en avontuurlijke spectrum van zware muziek, samen met grimmige Americana. Deze unieke combinatie resulteert in een atmosferisch en filmisch geluid, dat ze zelf omschrijven als ‘Black Metal of the American West’. Op hun meeste recente ‘American Gothic’ uit 2023 verkent de band de donkere ziel van hun land. Dit album, doordrenkt met meer Western-invloeden dan ooit, biedt een verrassend toegankelijke en gelaagde mix van stijlen. Naast gitaren krijgen ook orgels, synthesizers en uiteenlopende percussie-instrumenten een prominente rol.</p><p>Gedragen door indringende riffs, donkere melodieën en trefzekere composities, voelt het geheel als een muzikale afscheidsgroet aan de Amerikaanse droom. Een rauw, eerlijk en tegelijkertijd meeslepend beeld van hun achtergrond, en absoluut een creatief hoogtepunt.</p>
    </section>
    
    </div>
  