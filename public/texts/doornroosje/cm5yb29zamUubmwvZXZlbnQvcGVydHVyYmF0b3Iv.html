
    <div class='long-html'>
    <section class='long-html__text'>
    <p>James Kent aka Perturbator is het meesterbrein achter de retro-geïnspireerde donkere elektronische muziek die het afgelopen decennium een ware heropleving beleefde samen met acts als Carpenter Brut en GOST. De John Carpenter-achtige eighties synthsound met postpunk- en coldwave-invloeden trekt dan ook een publiek dat je gerust gemêleerd mag noemen. Liefhebbers van Daft Punk, Justice en Kavinsky kunnen uitstekend uit de voeten met Perturbator, maar het is ook voer voor meer avontuurlijke metalheads. Live shows zijn een ware belevenis met dikke visuals en pulserende beats die de broekspijpen laten wapperen.</p><p>Het IJslandse trio Kælan Mikla brengt avant-garde die op poëtische wijze vermengd wordt met meanderende, dromerige darkwave. Dreigende zware baslijnen, hypnotiserende drums en minimale synths worden voorzien van onheilspellende monologen in hun moedertaal.</p><p>GOST is inmiddels ook geen onbekende meer in Nijmegen. Op de afgelopen editie van Soulcrusher wist GOST de zaal plat te krijgen met zijn duistere beats. De darkwave van Texaan, multi-instrumentalist, producer James Lollar is harder en meer sinister dan zijn genre genoten. Een digitale nachtmerrie die samengaat met intrigerende visuals.</p>
    </section>
    
    </div>
  