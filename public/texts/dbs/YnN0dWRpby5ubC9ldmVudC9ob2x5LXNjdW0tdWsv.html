
    <div class='long-html'>
    <section class='long-html__text'>
    
				<p>Niet voor tere zielen, Holy Scum, een soort van underground supergroep samengesteld uit Peter J Taylor (voorheen uit Action Beat), Chris Haslam (GNOD) en John Perry van Suck. Aangevuld met Dälek’s Mike Mare (aka Mike Manteca).</p>
<p>Naar aanleiding van Holy Scum’s optreden op het afgelopen Le Guess WHo festival schreef Written in Music dit doeltreffende stuk:<br>
===<br>
De muzikale sloophamer van Holy Scum is vlijmscherp en verrot tot op het bot. Als een mestvaalt vol printplaten en weggeknikkerde chips en harddrives ratelramt de in gejaagde feedback gemarineerde post-industrial als een bromtol op steroïden versterkers, speakers en trommelvliezen tot technokerkhofgort. En enige hoop op een florissante toekomst wordt en passant vakkundig de grond in geheipaald.</p>
<p>De gitaarmijnheer van dienst staat 10 seconden óp het podium om vervolgens gedurende de rest van show door het publiek te stuipen met zijn instrument, dat je soms boven de hoofden uit omhoog gehouden ziet worden. De jank van de zes snaren (als die er nog allemaal opzitten), bezwangert het toch al vuile, voze en vunzige substraat van Holy Scum met een rand van intense pijn; een onstilbare loop van op elkaar gestapelde klap op klap aan feedback.</p>
<p>De kettingbotsing die zo’n 40 minuten non-stop door De Helling jaagjakkert, test de kreukelzones van je gemoed alsof My Bloody Valentine gespeeld wordt door het vroege Swans, terwijl tientallen meters remspoor van de naarste industriële herrie die je in de Staalplaat-winkel had kunnen kopen, gebeiteld staan in het asfalt. Alsof je probeert een handstand te maken in een bovenladerwasmachine en dan langzaam je kop in de trommel laat zaken, terwijl die begint aan de centrifugureronde.</p>
<p>====<br>
Geen woord aan gelogen. Daar wil je dus bij zijn!</p>

			
    </section>
    <section class='long-html__music-videos'><div class='iframe-wrapper-16-9'><iframe title="Holy Scum – A World About To Die" src="https://www.youtube.com/embed/zWndWIet1Vg?feature=oembed&amp;enablejsapi=1&amp;wmode=opaque" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen="" name="fitvid0" id="player_1"></iframe></div></section>
    </div>
  