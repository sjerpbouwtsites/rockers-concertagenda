
    <div class='long-html'>
    <section class='long-html__text'>
    
				<p>Live showcases georganiseerd door Pinguin Radio. Door het hele land dus ook lekker in Uutje!</p>
<p><strong>Gratis en voor niks.</strong></p>
<p>Line-up:</p>
<p><strong>Bieke</strong></p>
<p>Bieke betekent: Zij die geluk brengt. Bieke is een mens met een boodschap. Ze is authentiek, liefdevol en verbindend. Haar ervaringen als verpleegkundig groepstherapeut in de GGZ legt zij naast haar eigen proces als cliënt waardoor een uniek perspectief ontstaat. Wat blijkt? We doorlopen veelal dezelfde processen.</p>
<p>Als kind voelde Bieke zich vaak niet begrepen en worstelde met emotionele uitdagingen. Ze ontdekte dat schrijven een noodzakelijke uitlaatklep was om haar emoties te begrijpen en orde in haar leven te brengen. Bieke ziet in verdriet, pijn en boosheid geen zware last, maar eerder een kans en noodzaak om te groeien en ruimte te creëren voor positieve verandering. Bieke gelooft dat praten en delen ruimte creëert voor verbinding en groei, ook al moet je soms door de shit. Ze vergelijkt het met het verzorgen van een wond – je kunt er niet omheen, je moet de pijn en vuiligheid onder ogen zien om te kunnen genezen.</p>
<p>Na het electropop-duo BIEK &amp; LEN gaat Bieke sinds de release van “Ik Leef” in 2022 solo verder. Haar baan in de verpleging zegt ze op om zich volledig te storten op haar muziekcarrière. Ze speelde in Tivoli Vredenburg bij de Grote Hoe Overleef Ik – show van Francine Oomen, radio 5, 3voor12 en ging meermaals viral met haar acties voor een toegankelijke geestelijke gezondheidszorg.</p>
<p><strong>Reyck</strong></p>
<p>eyck is een Nederpopband uit Utrecht. De mannen creëren een vintage Nederpop sound, maar geven er een rauw rock randje aan. Ondanks dat ze vaak vergeleken worden met Het Goede Doel en Toontje Lager, halen ze veel inspiratie uit moderne pop, rock, funk en disco. Reyck begon in 2016 met zanger Twan de Kock en gitarist Wessel van Rooijen. De jongens kennen elkaar al sinds de basisschool en sloegen dat jaar tijdens 5 atheneum de handen ineen, samen met 2 andere middelbare schoolgenoten, om mee te doen aan een bandwedstrijd. De jongens wonnen en stonden op hun 16e/17e al op Appelpop.</p>
<p>In 2016 werd er plaats gemaakt voor drummer Koen Roza. Dat jaar wonnen de jongens dezelfde wedstrijd weer en stonden voor de tweede keer op Appelpop. In 2019 brachten ze hun eerste Ep ‘At Grannies’ uit, het laatste Engelstalige werk van Reyck. In 2020 sloot bassist Elmo Wanders zich aan en werden plannen gemaakt voor het album ‘Bijschijnen’, dat in 2021 uitkwam. Het nummer ‘Doktersvoorschrift (XTC)’ behaalde al snel meer dan 10k streams op Spotify en samen met ‘Toni’ zijn deze nummers vaste prik op de setlists van de mannen. Na dit album werd vanaf dag één keihard gewerkt aan een nieuw EP van Reyck ‘Los’. Deze verscheen in 2024 en bevat onder andere de nummers ‘Buitenaards’, ‘Vanavond Gaat Ze Dansen’ en ‘Middenweg’, waarmee Reyck volgens Jaap Koper (Alternative FM) een stukje jaren ‘80 nostalgie teweeg brengt. Dit komt door de prominente rol van de synths in de muziek. De mannen presenteerden ‘Los’ in een bomvolle Bitterzoet en zijn op meerdere radiostations te horen, zowel de plaat, als live. De mannen hebben veel podiumervaring en een optreden van Reyck voelt als een bekend avondje uit, maar is toch spannend. Ondertussen is Reyck alweer druk bezig met het schrijven van nieuwe nummers.</p>
<p><b>Lifeblood</b><b></b></p>
<p>Lifeblood is een band die bestaat uit vijf enthousiaste jongens: Daaf Beuse (zang en gitaar), Joris Leegwater (leadgitaar), Yordi Paul (basgitaar), Gijs Oliemans (toetsen en gitaar) en Stefan Emmelot (drums). De jongens komen uit Uithoorn en Aalsmeer en zijn in 2020 begonnen met het schrijven en opnemen van eigen muziek. Lifeblood haalt zijn inspiratie uit grote namen binnen de rockgeschiedenis, zoals Pink Floyd, The Beatles en Pearl Jam, maar ook uit nieuwere bands als The Arctic Monkeys en Muse. Tot nu toe zijn er 2 singles, een EP en een videoclip uitgebracht. In 2022 won Lifeblood de Popprijs Amstelland en werd daarna uitgenodigd om drie nummers live te komen spelen op NPO Radio 1, in het programma ‘Dijkstra en Evenblij Ter Plekke’. De nummers van Lifeblood vallen allemaal binnen het rock-genre en zitten vol energie. De band speelt regelmatig op kleine festivals en poppodia in de regio Amstelland, zoals N201 Aalsmeer en P60 Amstelveen en heeft in Paradiso gestaan. Hun muziek zorgt gegarandeerd voor een energieke avond!</p>
<p><strong>IDO</strong></p>
<p>Ido Hoogendoorn, 27 Jaar. Innovatief hiphop artiest uit Woerden. Droomt ervan om de absolute hiphop top naar Nederland te brengen en een pionier te worden in de volgende generatie rap. Stijl is intens, intrigerend, melancholisch en duister. Teksten zijn confronterend, persoonlijk, illusies van uit het diepe van de psyche, vanuit de kern van de cel, puur en echt. Invloeden: Eminem, Kendrick Lamar, Dr. Dre, Kanye West. Ido is te herkennen aan zijn 4 vingers en gaat door het leven als een lone wolf. Heavyspitters: Verder ook organisator van het hiphop event Heavyspitters. Momenteel bezig met het maken van zijn tweede EP die volgend jaar gereleasd dient te worden.</p>
			
    </section>
    
    
    </div>
  