
    <div class='long-html'>
    <section class='long-html__text'>
    
				<p>Denk: een overweldigende mix van No Means No en Unsane, overgoten door een grote scheut Sun Ra en je benadert het bizarre geluid van The Flying Luttenbachers. Deze zelfverklaarde Gods of Chaos – we zouden het zelf niet treffender kunnen omschrijven – zijn terug van weggeweest en dat vieren we binnenkort in de nieuwe dB’s mét nieuwe plaat!</p>
<p>De band rond de eigenzinnige multi-instrumentalist/producer/componist Weasel Walter ontstond in 1991 in Chicago. Flying wat? Het punkjazz trio ontleende zijn naam aan trompettist en saxofonist Hall Russel Luttenbacher, die samen met Weasel (drums) en Chad Organ (sax) aan de basis stond van The Flying Luttenbachers. “Flying” refereert dan weer naar de chaotische geest van de muziek.</p>
<p>Weasel Walter streeft koste wat het kost zijn onbegrensde en vergezochte muzikale ideeën na, die ontsproten in de donkerste uithoeken van zijn verwrongen geest. Deze creatieve koppigheid resulteert in ontelbare bandwissels, waarbij de muzikanten slechts een klein aspect vormen van het grotere geheel dat Weasel nastreeft. Niet de meest aimabele bandleader dus, maar wel één met een vastberaden visie, die zonder belang te hechten aan commercieel succes diepgaande, bijzondere muziek componeert die de dagelijkse werkelijkheid overstijgt. Weasel behandelt door middel van muzikale extremen thema’s als de zelfvernietiging van de aarde en de kosmische oorlog tussen een Gigantische Destructieve Kracht en het Niets.</p>
<p>The Flying Luttenbachers evolueerden doorheen de jaren van intense, akoestische free jazz impro naar complexe, modernistische rockcomposities. Vandaag pendelen de Luttenbachers tussen experimentele en chaotische no wave, punkrock, death metal, elektronische noise en free jazz. Weasel benoemt het zelf als brutal prog, maar wordt het liefst niet in vakjes geduwd. De Luttenbachers drukten hun stempel op de muzikale kaart en beïnvloedden onder meer Lightning Bolt, Orthrelm, Black Dice en The Locust.</p>
<p>In 2007 werd de band ontbonden. Een tiental jaar ging Weasel allerlei samenwerkingen aan met een brede waaier aan muzikanten en maakte hij ook solowerk. In 2016 stond hij op ons podium met Lydia Lunch. Sinds kort is Weasel terug met een nieuwe versie van The Flying Luttenbachers, waarmee hij o.m. al het voorprogramma van The Oh Sees verzorgde. Bovendien brengt de nieuwe formatie in het voorjaar een nieuw album (ugEXPLODE Records) uit. [text lovingly pinched from 4AD Diksmuide]
</p><p>Opener is het nieuwe chaos post punk gezelschap C’est QUI, ontstaan op de school of rock en vastbesloten om hun dwarse muzikale hersenspinsels bij de de argeloze concertbezoeker door de trommelvliezen te jagen. Je ziet vast een aantal bekende gezichten maar ook een gloednieuwe band met een geheel eigen sound. Kom checken!</p>

<p>&nbsp;</p>
			
    </section>
    <section class='long-html__music-videos'><div class='iframe-wrapper-16-9'><iframe title="The Flying Luttenbachers &quot;Mutation&quot; Live in Brooklyn, October 2018" src="https://www.youtube.com/embed/ioaqLfQQPD4?feature=oembed&amp;enablejsapi=1&amp;wmode=opaque" allow="accelerometer; autoplay; clipboard-write; encrypted-media; gyroscope; picture-in-picture; web-share" referrerpolicy="strict-origin-when-cross-origin" allowfullscreen="" name="fitvid0" id="player_1"></iframe></div></section>
    
    </div>
  