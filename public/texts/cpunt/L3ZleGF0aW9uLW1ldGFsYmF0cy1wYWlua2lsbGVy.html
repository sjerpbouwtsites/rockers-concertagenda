
    <div class='long-html'>
    <section class='long-html__text'>
    
                <div>
                    <p>Oldschool metal, maar ook keihard nieuw werk. Dat is wat je kunt verwachten op deze release party van Vexation and friends. De vijfmansformatie presenteert namelijk hun allernieuwste album ‘Nourish the Beast’ met een live feestje in het poppodium van Cpunt.</p>
                </div>
            <p>Metalband <strong>Vexation</strong> werd opgericht in Amsterdam in 1981, en is dus met recht “oldschool". Het knalharde quintet staat bekend om de muur van geluid en de vele tempowisselingen in hun songs. Op 1 mei 2024 bracht de band de nieuwe plaat ‘Nourish the Beast’ uit, en dat verdient een live feestje. Met de fans, en natuurlijk met twee speciaal uitgenodigde bands om de zaal vast op temperatuur te brengen.</p><p><strong>Metalbats</strong>, voorheen bekend als Vortex, prediken net als Vexation al ruim 40 jaar pure oldschool metal. Met hun bekendste song ‘Open the Gates’ hebben ze al vele metalfans aan zich weten te binden. Na het plotselinge overlijden van gitarist en oprichter Martjo besloot Vortex verder te gaan als viermansformatie onder de naam Metalbats, vernoemd naar het klassieke Vortex-album. Verwacht klassiekers maar ook nummers die nooit eerder op een Vortex-setlist stonden.</p><p><strong>Painkiller</strong> is een Judas Priest Tribute, en wat voor een! Wie kent Judas Priest niet? De band is een van de grondleggers van heavy metal en baande de weg voor de New Wave of British Heavy Metal. Painkiller brengt natuurlijk alle spijkerharde Priest-nummers ten gehore. De band speelt eind dit jaar met andere grote tributes in Rotterdam Ahoy, maar in Cpunt sta je met je neus vooraan!</p><p>Een line-up die zorgt voor een avondje onvervalste oldschool metal, so be there…<br>&nbsp;</p>
        
    </section>
    
    
    </div>
  