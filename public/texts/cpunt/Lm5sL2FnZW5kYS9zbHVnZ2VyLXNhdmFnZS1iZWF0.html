
    <div class='long-html'>
    <section class='long-html__text'>
        <p>Een punkmatinee van twee bands! De high energy rock-'n-roll van het Amsterdamse Savage Beat spat uit de speakers. California's Slugger is een jonge band, maar knalt een ouwerwets potje woedende oi! op de planken. Dit is hun eerste Europese tour, en Cpunt is de enige Nederlandse show!</p>  Savage Beat<p>Savage Beat wordt gezien als de Amsterdamse ambassadeur van de “high energy rock-'n-roll”. Hun muziek is een mix van 70s punk, glam en oi! Het resultaat daarvan zou je kunnen omschrijven als “street boogie”. De band is actief sinds 2017 en heeft opgetreden in Europa en de VS, en op festivals zoals Zwarte Cross en Scumbash. Savage Beat stond in het voorprogramma van iconen als The Damned, Cock Sparrer en The Exploited, brachten albums en EP's uit via Rebellion Records, TKO Records en Longshot Music, en werkten samen met Jerry A. (Poison Idea), Jeff Clayton (Antiseen) en Tony Slug (Hydromatics). De laatste single Tomorrow (Might Never Come)/Used To Be a Tiger kwam uit op Wap Shoo Wap Records en stamt alweer uit 2023. Tijd voor iets nieuws dus. Gelukkig is er voor 2025 een nieuw album aangekondigd.</p>Slugger<p>Slugger, opgericht in 2022, is een oi!-band uit Noord-Californië. Met diepe wortels in de Californische hardcore-/punkscene mengt Slugger een verscheidenheid aan invloeden in hun muziek – van Creedence Clearwater Revival tot The Templars en Negative Approach. De band staat bekend om hun energieke live-optredens en de teksten van frontman Tommy die gaan over arbeiderszaken, corruptie, subcultuur, de gemeenschap en de staat Californië.</p>  

    </section>
    
    </div>
  