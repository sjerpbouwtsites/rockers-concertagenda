
    <div class='long-html'>
    <section class='long-html__text'>
    
        
        <p>Bereid je voor op een avond vol grunge en 90’s rock nostalgie. Deze show katapulteert je terug in de tijd naar het gouden tijdperk van alternatieve rock, met bands als&nbsp;Soundgarden, Alice In Chains, Nirvana, Stone Temple Pilots, Skunk Anansie, Alanis Morissette, K’s Choice, HOLE en The Breeders. Twee bands nemen je mee langs vele rock- en grungeklassiekers.<strong>Pablo Honey (BE)</strong> is een jaren ‘90 grunge tributeband die muzikanten verzamelt uit verschillende Belgische topacts zoals RHEA, Ramkot, King Hiss en Aarde aan Daan. Uit liefde voor het meest epische rockdecennium ooit, puzzelden ze een set bij elkaar die elke muziekliefhebber gegarandeerd tot headbangen/dansen (schrap wat niet past) dwingt. Een hele set lang smullen van loeiharde songs die de jaren ’90 kleurden en zo hard in het collectieve geheugen gebrandmerkt staan dat je niet anders kan dan ze luidkeels meezingen. Er zijn maar weinig bands die de songs van o.a. Soundgarden, Alice In Chains, Nirvana en Stone Temple Pilots feilloos kunnen afleveren. Het strot van Jan Coudron, de scheurende gitaren van Guillaume Lamont en Tim Leyman en de retestrakke ritmesectie Hanne Vandekerckhove en Jason Bernard slagen daar moeiteloos in. Ze trakteren het publiek op een nostalgische trip naar de hoogdagen van de alternatieve rock en zijn erop uit elk podium in de lage landen aan flarden te spelen.<strong>La Grunge (NL)&nbsp;</strong>bestaat uit vrouwelijke muzikanten en speelt niet alleen de hits uit de nineties maar ook obscuurder werk. Van Skunk Anansie, Alanis Morissette, K’s Choice tot HOLE, Breeders, L7 en Babes in Toyland. Rock ’n roll female style!&nbsp;&nbsp;</p>
        <div>
           
          <div></div>
        </div>
        
        
        
        
        
        
        <!-- MEDIA -->
        
        
        
      
    </section>
    
    
    </div>
  