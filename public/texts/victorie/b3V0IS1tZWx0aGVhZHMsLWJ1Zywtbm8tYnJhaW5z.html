
    <div class='long-html'>
    <section class='long-html__text'>
    
        
        <p><strong>KNIVES OUT! VII Meltheads, BUG en NO BRAINS</strong>Knives Out! is een Victoriaanse vrijdagtraditie waaraan alles tegendraads, rauw, wild, dwars en onvoorspelbaar is. Euforische moshpits, oversturende gitaren, vervaarlijke frontmannen: the works, zeg maar. De enige regel is eigenlijk dat het festijn pas wordt aangekondigd zodra we drie waardige gangmakers hebben gestrikt. Met BUG, NO BRAINS en Meltheads belooft editie nummer VII weer een lawaaierig onderonsje te worden. Zet maar alvast in je agenda: vrijdag 18 april - party time punkrock style in Victorie! <strong>MELTHEADS - straffe Antwerpse (post)punk en grunge</strong>Wat je van ver haalt is lekker, wat je uit Antwerpen haalt is fingerlickin' good; zo lijkt het andermaal wanneer Meltheads zijn instrumentarium heeft opgesteld en aftikt. Dat ze Pukkelpop al af konden strepen en komende zomer op bijvoorbeeld Zwarte Cross staan is niet vreemd, want wat hakt deze straffe kruisbestuiving van (post)punk en Seattlesound er fijn in. Reserveer alvast een zakcentje voor een vinylsouvenir, want 'Decent Sex' is het ijzersterke debuut dat je in je bezit wilt hebben, en wie weet het startschot voor een glorierijke zegetocht in gitaarrockland voor deze veelbelovende Vlamingen.  <strong>NO BRAINS - verstand op nul, old school anarchie</strong>Alles aan deze band ademt de oorsprong van 's werelds meest anarchistische muziekgenre. De Johnny Rotten-stem, de meedogenloze drums, de felle gitaarriffs. Amyl &amp; The Sniffers geldt als belangrijke hedendaagse invloed, net als gamen, skaten, kortom het alledaagse leven - zelfs neuspeuteren of Thierry Baudet. Verstand op nul dus, en het geluid dat uit die filosofie voortkomt is onmiskenbaar old school. Van floorfillers als 'Teenage Terrorist' en 'Billy' tot de eerste Europese tour en niet te vergeten hun platendeal met Plato Utrecht: NO BRAINS komt eraan!<strong>BUG - explosieve botsing van punk en electro</strong>Rauw en tegendraads, zei u? Maak kennis met het Amsterdamse BUG, een explosieve ketel waarin een ontvlambare formule van electro, punk, hiphop en rave borrelt. Popronde, Eurosonic/Noorderslag of Alkmaarse Pettemerstraat: geef dit charismatische podiumbeest een microfoon en binnen no time is het kookpunt bereikt, met een uitzinnig moshende massa tot gevolg. Sluit aan bij deze muzikale dollemansrit, waar The Prodigy, Underworld en Die Antwoord een onzachte frontale botsing beleven.</p>
        <div class="readmore-ext">
           
          <div class="clearfix"></div>
        </div>
        
        
        
        
        
        
        <!-- MEDIA -->
        


















        
        
      
    </section>
    <section class='long-html__music-videos'><div class='iframe-wrapper-152px'><iframe src="https://open.spotify.com/embed/artist/0lslN56rA77D2Tosl0YmZJ?utm_source=generator" loading="lazy" class=""></iframe></div><div class='iframe-wrapper-152px'><iframe src="https://open.spotify.com/embed/artist/1d2hZR4CCxI91sG7Q7HD7W?utm_source=generator" loading="lazy" class=""></iframe></div><div class='iframe-wrapper-152px'><iframe src="https://open.spotify.com/embed/artist/5ZWy9RbVPVXw49wGpFxv0t?utm_source=generator" loading="lazy" class=""></iframe></div></section>
    </div>
  