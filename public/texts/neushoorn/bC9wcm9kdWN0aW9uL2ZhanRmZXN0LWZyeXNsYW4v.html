
    <div class='long-html'>
    <section class='long-html__text'>
    
				

				<!-- wp:paragraph -->
<p><strong>Iedere zomer transformeert een skiheuvel in de prachtige Moravische Hooglanden naar Fajtfest, een iconisch metal/-core festival in Tsjechië en een kneiterhard walhalla dat het idyllische landschap openbreekt. Ieder jaar trekt een horde van duizenden liefhebbers uit binnen- en buitenland naar de omgeving om te genieten van gitaargeweld. Dat kunnen wij ook, dachten we zo! Dit jaar mogen we alweer de tweede Friese editie van Fajtfest organiseren. Maak je klaar voor een dag vol brute gitaren, met niemand minder dan Hang Youth als headliner!</strong></p>
<!-- /wp:paragraph -->

<!-- wp:paragraph -->
<p><strong>Hang Youth</strong><br>Hang Youth staat unaniem bekend als de belangrijkste punkband van Nederland. Ze radicaliseerden een hele generatie kids en werden gebombardeerd tot stem van een protestgeneratie. Ze blokkeerden de A12, speelden zowel Pinkpop als Lowlands plat, schoven aan bij al die domme talkshows, schopten stennis en stalen harten. Nu beuken Abel, Kaj, Ben en Nout verder, kwader dan ooit. Punk zoals het bedoeld is: Schoppen tegen het regime, hard en gevat.</p>
<!-- /wp:paragraph -->

<!-- wp:paragraph -->
<p><strong>Skroetbalg</strong><br>Geboren uit verveling tijdens de eerste lockdown in 2020, begonnen uit ongeduld in 2021, de 100e show gespeeld in 2024: Het verhaal van Skroetbalg in een notendop. De waakvlam voor de punkrockband uit Drenthe werd eind 2019 ontstoken tijdens een kroegentocht in Groningen en na de eerste oefensessie in de zomer van 2020 wisten ze: dit gaat mooi worden! En zo geschiedde: ze speelden onder andere op de Zwarte Cross, Sjock, Scumbash en Helldorado. Veel Nederlandse poptempels werden al bezocht en ze openden voor o.a. Toy Dolls, Fleddy Melculy, Heideroosjes en Bökkers. Daarnaast heeft Skroetbalg twaalf releases op naam, waaronder zes fysieke releases en meer dan 650.000 streams op Spotify.</p>
<!-- /wp:paragraph -->

<!-- wp:paragraph -->
<p><strong>Crippled Fingers</strong><br>Crippled Fingers is een 4-koppige metalband uit Praag, Tsjechië. Met hun brutale en harde liveshow stonden ze al eerder op Brutal Assault, Fajtfest (CZ) en Czech Death Fest en waren ze support van onder andere Guilt Trip, In Other Climes, Worst, Risk It!, No Turning Back, Pro-Pain, First Blood en Hoods. Met inmiddels drie albums op zak is de band klaar om onze Grote Zaal af te breken. Voor fans van: Hatebreed, Malevolence en Get the Shot.</p>
<!-- /wp:paragraph -->

<!-- wp:paragraph -->
<p><strong>Der Untergang</strong><br>In 2015 ziet Der Untergang het levenslicht. De aanvankelijke opzet is een “all-time-punk-coverband” maar al gauw gaan de heren aan de slag met eigen nummers. Uiteenlopende thema’s als sex, geweld en de padvinderij worden u in de Nederlandse taal geserveerd maar, Der Untergang zou Der Untergang niet zijn als er zo nu en dan ook een Duits of Engels nummer voorbij komt stuiteren.<br>Met ex-leden van , De Wim van Bil Band, Oud Zaad en M.O.G. in de basis, staat er ruim 200 jaar punkervaring op de planken. Der Untergang doet niet aan regels dus als iemand denkt: “Ik word beledigd”, dan klopt dat.</p>
<!-- /wp:paragraph -->

<!-- wp:paragraph -->
<p><strong>Black Row</strong><br>Black Row speelt energieke nu-metal en komt net als de legende van dit genre, Overhype, uit de Moravische hoofdstad Brno, Tsjechië. Na meerdere succesvolle shows in Moravië zijn ze er klaar voor om hun energieke live-optreden naar Friesland te brengen.</p>
<!-- /wp:paragraph -->

<!-- wp:paragraph -->
<p><strong>Ancestral Sin</strong><br>Ancestral Sin, een Nederlandse hardcore/thrash/grindband opgericht in 1989, werd zwaar beïnvloed door de Engelse en Amerikaanse undergroundscene van die tijd. Na hun stop in 1996 leidde dit tot de vorming van nieuwe bands zoals My Minds Mine, Blood I Bleed, Room#13 en Molosser. Hun nieuwe album uit 2022, met 16 nummers, doet denken aan bands als Heresy, Infest, Slayer, Napalm Death, Terrorizer, PLF, Trash Talk en Hate Breed. Momenteel werken ze aan een nieuwe release voor herfst 2024.</p>
<!-- /wp:paragraph -->

<!-- wp:paragraph -->
<p><strong>Kronol</strong><br>Kronol speelt hardcore punk met D-beat invloeden en is eind 2021 ontstaan in Leeuwarden. Ze stonden al snel op het podium en zijn daar nooit meer vanaf gegaan. In 2023 brachten ze hun eerste volledige album “Release The Pressure” uit en de volgende staat op de planning voor 2025.</p>
<!-- /wp:paragraph -->

<!-- wp:paragraph -->
<p><strong>Deafened to Death</strong><br>Deafened to Death, een verse vierkoppige band uit Leeuwarden met leden van Kletus, GraafLandgraaf en Disdain, brengt de rauwe energie van hardcore met een mix van metal- en punkinvloeden.&nbsp;</p>
<!-- /wp:paragraph -->

<!-- wp:paragraph -->
<p><strong>Zubzero</strong><br>Zubzero werd in 1999 opgericht door de broers Lars en Dirk Draaisma en klinkt in 2024 nog steeds fris en jong. Na een aantal veranderingen in de line-up en meerdere albums en EP's wisselt de band in huidige samenstelling moeiteloos tussen hardcore, trash en groove metal.</p>
<!-- /wp:paragraph -->

<!-- wp:paragraph -->
<p><em>Zaal: Grote Zaal</em></p>
<!-- /wp:paragraph -->			
    </section>
    <section class='long-html__music-videos'><div class='iframe-wrapper-16-9'><iframe title="BELASTINGDIENST" src="https://www.youtube.com/embed/Vp4yrFkiYmY?feature=oembed" referrerpolicy="strict-origin-when-cross-origin" class=""></iframe></div></section>
    <nav class="long-html__social">
    <ul class='long-html__social-list'>
      <li class='long-html__social-list-item'><a href="https://www.facebook.com/events/2619063481608422" class="long-html__social-list-link" target="_blank">
                        Evenement                    </a></li>
    </ul>
  </nav>
    </div>
  