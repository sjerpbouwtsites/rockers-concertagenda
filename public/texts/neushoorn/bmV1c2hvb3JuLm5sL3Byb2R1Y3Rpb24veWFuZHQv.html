
    <div class='long-html'>
    <section class='long-html__text'>
    
				

				<p><strong>Vóór Mötley Crüe, vóór RATT en zelfs vóór Metallica, ploeterde hardrockband Y&amp;T al door de zweterige rockclubs van Amerika. Toen de band begin jaren ’70 werd opgericht, wisten ze nog niet dat ze de standaard zouden zetten voor de grote hardrockbands die volgden. Met 18 albums, meerdere wereld tournees en vele tijdloze hits op zak, bewijzen de iconen dat ze je nog altijd kunnen wegblazen! Op 3 oktober komen ze voor het eerst naar Neushoorn.</strong></p><p>Y&amp;T, voormalig Yesterday and Today, was een van de vernieuwers van het hardrockgeluid in de San Francisco Bay Area. Het powerhouse-kwartet scheurde door de jaren ’70 en ’80 met hun eigen, unieke hardrock sound. Dat hun invloed groot was, mag wel duidelijk zijn: veel van de topacts uit de jaren 80 werden populair als voorprogramma voor Y&amp;T en vergaarden daar de benodigde ervaring om de wereld te overheersen, zoals blijkt uit de biografieën van bands als Metallica en Mötley Crüe.</p><p>Met 18 albums, vier greatest hits-collecties en een boxset op zak verkocht Y&amp;T sinds hun oprichting al meer dan vier miljoen(!) albums. De band kreeg veel airplay met bekende hits als Forever, Rescue Me, Mean Streak en Summertime Girls op MTV en ook nu zijn de hits van de band nog regelmatig te horen op radio en classic rock-stations wereldwijd.&nbsp;</p><p>Hoewel oorspronkelijke leden Kennemore, Haze en Alves zijn overleden, houdt ‘guitar-hero’ Dave Meniketti de erfenis van Y&amp;T springlevend. Samen met John Nymann (gitaar/vocals), Aaron Leigh (bas/vocals) en Mike Vanderhule (drums/vocals) reist Meniketti de wereld rond om het oeuvre van de hardrock-giganten, zorgvuldig gemaakt gedurende vijf decennia, ten gehore te brengen. Of ze nu spelen voor vijftigduizend festivalgangers of in een intieme club, Y&amp;T bewijst dat hun muziek tijdloos is... gisteren én vandaag.</p><p><em>Zaal: Grote Zaal</em></p>			
    </section>
    <section class='long-html__music-videos'><div class='iframe-wrapper-16-9'><iframe title="Hurricane - Y&amp;T at Le Forum 2019" src="https://www.youtube.com/embed/zQG829B6kHk?feature=oembed" referrerpolicy="strict-origin-when-cross-origin" class=""></iframe></div></section>
    </div>
  