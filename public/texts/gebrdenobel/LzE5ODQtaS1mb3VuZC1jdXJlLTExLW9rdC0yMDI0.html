
    <div class='long-html'>
    <section class='long-html__text'>
    

									
									<p>
										  1984 brengt de ultieme Simple Minds tribute, en I Found The Cure doet hetzelfde met - je raadt het al - The Cure. Een ode aan twee van de grootste new-wave bands die de wereld ooit heeft gezien!
</p>
								
      <h4>1984</h4><p>Simple Minds is een Schotse new wave formatie rondom de charismatische frontman Jim Kerr en gitarist Charlie Burchill, die haar muzikale hoogtijdagen kende in de jaren 80. Katalysator van dit succes was de film The Breakfast Club (1985) dat Don’t You (Forget About Me) als titelsong had. In de daaropvolgende jaren speelde Simple Minds voor uitverkochte stadions, gesterkt door aanstekelijke albums zoals Once Upon A Time (1985) en Street Fighting Years (1989). Maar ook de periode rond 1984, toen ze nog een relatief onbekende band waren die zochten naar een onderscheidend geluid, is in muzikaal en creatief opzicht minstens zo interessant. Het fantastische New Gold Dream (1983) vormt daarbij een absoluut hoogtepunt.</p><p>De mannen van 1984 kruipen al meer dan anderhalf decennium lang in de huid van hun idolen. Een optreden van 1984 kenmerkt zich door het zowel qua klank als qua energieniveau benaderen van de Simple Minds anno 1984. Uiteraard worden alle hits gespeeld, zoals “Don’t You Forget About Me”, Alive and Kicking”, “Belfast Child” en “Promised You A Miracle”, maar deze worden aangevuld met diverse new wave pareltjes uit hun rijke oeuvre. De combinatie van het inlevingsvermogen van zanger Eugene Hoppenbrouwers, de energie van de instrumentalisten en een geluid alsof je de plaat zelf hoort, maken 1984 tot een tribute band die staat als een huis.</p>

  
      <h4>I Found The Cure</h4><p>I Found The Cure zijn de jonge honden die verbluffend veel op het origineel lijken. De band speelt net zo makkelijk de meer obscure nummers van The Cure alsmede hun grootste hits en met tour ervaring in de UK, Duitsland, België en Denemarken timmert de band hard aan de weg om 1 van Europa’s bekendste The Cure tributes te worden.</p><p>De vijf mannen van I Found The Cure weten de unieke The Cure-sfeer te brengen verpakt in een energieke live performance. Met de juiste&nbsp;New Wave sounds en ontplofte kapsels geeft I Found The Cure het&nbsp;publiek de ultieme The Cure experience.</p>

  
    </section>
    
    
    </div>
  