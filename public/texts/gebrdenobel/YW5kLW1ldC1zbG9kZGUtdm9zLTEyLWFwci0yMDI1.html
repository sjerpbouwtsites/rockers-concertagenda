
    <div class='long-html'>
    <section class='long-html__text'>
    

									
									<p>
										  Sluit je ogen en laat je meevoeren naar dromenland met SlodDe &amp; VoS! In deze doldwaze wereld, gevuld met kleurrijke wolken, zwevende kastelen en pratende dieren, komen al je gekste dromen tot leven.
</p>
								
      <p><span>Tijdens de Kindermuziekweek&nbsp;geniet je van de fantastische verhalen van SlodDe (de Vos), VoS (de Kat) en Katta (de Koala), terwijl ze creatieve namen bedenken voor kleuren die zo vreemd lijken dat ze wel echt moeten zijn. Ervaar een griezelig avontuur wanneer de nacht valt en probeer eens op je allerbest een liedje in je hoofd mee te zingen?</span></p><p><span>Dompel je onder in de vrolijke chaos van SlodDe &amp; VoS en dans mee als een vis, als een kip, of zelfs als een... vogelschaap?!</span></p><p><em><span>Deze voorstelling is geschikt voor kinderen van 3 t/m 8 jaar en duurt zo'n 45 minuten.</span></em></p><h4><span>SlodDe &amp; Vos</span></h4><p><span><strong>SlodDe &amp; Vos</strong> is een nieuw muzikaal duo bestaande uit Llewy Isselt en Bart Possemis, bekend van de voormalige hiphopband </span><em><span>Relax</span></em><span>. Gemotiveerd door een gebrek aan eigenzinnige, Nederlandstalige kinderliedjes, schreven ze hun eerste nummers als SlodDe &amp; VoS. Samen met drummer Satindra Kalpoe treden ze live op voor kinderen van 3-8 jaar. Hun eerste theatervoorstelling </span><em><span>SlodDe &amp; VoS in de Geluidentuin</span></em><span> werd door de Theaterkrant geprezen als een “verrukkelijke show”.</span></p><p><span>In korte tijd hebben ze indrukwekkende mijlpalen behaald, waaronder een popzalentour, een succesvolle première in het Patronaat en een geslaagd optreden op Bevrijdingspop Haarlem. Daarnaast zijn ze de vaste huisband van kinderopvang Op Stoom en hebben ze hun eerste liedjes uitgebracht op Spotify en YouTube.</span></p>

  
    </section>
    
    
    </div>
  