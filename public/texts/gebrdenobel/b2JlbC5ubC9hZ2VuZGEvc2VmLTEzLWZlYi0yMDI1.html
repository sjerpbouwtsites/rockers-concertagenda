
    <div class='long-html'>
    <section class='long-html__text'>
    

									
									<p>
										  Yousef Gnaoui (22 juni 1984), beter bekend als Sef, sloeg in 2011 zijn eigen weg in als solo-artiest, nadat hij debuteerde in de groep Flinke Namen. Hij begon zijn solocarrière met het album De Leven, maar bracht eerder ook al nummers met The Partysquad en Dio uit. Op 13 februari staat hij met een try-out van zijn nieuwe tour in de Nobel!
</p>
								
      <p>De start van zijn muzikale reis wordt gekenmerkt door een elektronisch pop geluid. Gaandeweg heeft Sef bewezen dat hij als artiest niet gecategoriseerd kan worden en juist kracht haalt uit het verleggen van zijn muzikale grenzen. Daarbij is zijn creatieve vrijheid leidend en zet hij zich met zijn veelzijdigheid af tegen de status quo binnen de muziekindustrie. Dit is bijvoorbeeld te horen in zijn album Excusez Moi, maar ook El Salvador waarin zijn muziek gelaagder en introspectiever werd.</p><p>Sef laat zijn creativiteit niet alleen weerklinken in zijn teksten, maar laat dit ook doorschemeren in de manier waarop hij zijn verhalen brengt. Zo bracht hij zijn album El Salvador uit tijdens de coronapandemie en deelde dit met het publiek in Paradiso met een speciaal El Salvador-orkest. Voor zijn laatste album Ik Zou Voor Veel Kunnen Sterven Maar Niet Voor Een Vlag lanceerde de artiest een bijbehorende korte film. Hiermee laat Sef zien dat hij onderdeel wil zijn van een groter geheel, waarbij expressie en het overbrengen van een boodschap het allerbelangrijkste voor hem is.&nbsp;</p><p>In het album belicht de artiest de problemen binnen onze samenleving en hoe deze voortkomen uit kapitalisme, nationalisme en individualisme. Hij verkent onderwerpen zoals etniciteit, authenticiteit en neemt de luisteraar mee in hoe de perfecte wereld er volgens hem uit zou zien. Het album zorgde niet alleen voor lovende reacties van fans, maar blijkt ook volgens muziekcritici een groot succes te zijn. Zo is Ik Zou Voor Veel Kunnen Sterven Maar Niet Voor Een Vlag recent genomineerd voor een Edison in de categorie Beste Album van het Jaar.&nbsp;</p><p>Daarnaast won Sef ook al in 2023 de 3voor12 Award, waarmee Ik Zou Voor Veel Kunnen Sterven Maar Niet Voor Een Vlag bekroond werd tot Beste Nederlandse Album van het jaar. Ditzelfde jaar gaf Kevin de welverdiende erkenning aan Sef door een nieuwe versie van het geliefde nummer De Leven uit te brengen. Als allround creatieveling droeg Sef hieraan bij en regisseerde hij de videoclip die in Marokko werd opgenomen.</p><p>Hoewel Sef zich al meer dan tien jaar in the game bevindt, weet hij relevant te blijven door de luisteraar iedere keer weer te verrassen. Dit jaar zal hij daarom ook weer met een nieuw album komen dat een belangrijke boodschap bevat. Zo was zijn vorige album behoorlijk politiek geëngageerd en zal dit album juist meer gefocust zijn op de emoties die voelbaar zijn binnen de huidige maatschappij. Iets wat volgens hem hard nodig is in deze donkere tijden.</p><p>“<em>Het is beter om een kaars aan te steken dan te klagen over de duisternis.</em>”<br>- Sef<br>&nbsp;</p>

  
    </section>
    
    
    </div>
  